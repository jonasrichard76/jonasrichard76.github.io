+++
template = "index.html"
title = "Hobby"
+++

# Hobbiaim

## Sport, futás

2007 februárjában kezdtem el futni, futógépen, hátizom és súlyproblémákkal
küszködtem. Pár hát futás után mindenem fájt, hiszen a szalagok, csontok kezdték
megérezni a terhelést. De ugye ilyenkor nem szabad abbahagyni, és persze már 2
hét után is tudott hiányozni a futás.

Innentől kezdve könnyű dolgom volt, csak nevezni kellett versenyekre (kitűzni a
célt), majd a megvalósításukon dolgoztam (edzés). Első 10km-es versenyemet 2008
március végén futottam, az akkor még megrendezett Duna-parti futógála keretében.
A cél egy 1 óra alatti idő volt, 58:42-es időmmel, kis belesétálással ez
sikerült is. Emlékszem, a 170-es plafonomon volt a pulzusom 6 perc/km-es
tempónál. Pár évvel később egy 43:06-os 10km-rel tartom az egyéni legjobbamat.

Első félmaratonomat 2009-ben futottam a Nike félmaraton versenyen. Ez 2 óra 14
perc alatt sikerült, nagy küzdelem árán. Sokat készültem rá és nagyon örültem az
eredménynek. 2014-ben 1:36:44-es félmaratonom az eddigi legjobbam, amit
Budapesten a Tudás útja félmaratonon futottam.

2010-ben adtam a fejem a maratoni táv teljesítésére, a Firenze maratonra
neveztem, amit november végén, viszonylag hűvösebb időben rendeznek meg. Sok
sötétben futás, készülés, hegyi edzés után a 4 órás maratont nem, de egy 4:08-as
időt sikerült behúznom, és viszonylag kevés szenvedéssel teljesítettem első
maratonomat. Ma már 10 maratonon vagyok túl, 3:49-es maratonomat a Garda-tónál
futottam.

Olyan 2012-ben kezdtem komolyabban foglalkozni a terepfutással. Itt több időt és
nagyobb erőt is kell kifejteni, mint egy lazább aszfaltfutásnál. A hegyi edzések
jótékony hatással vannak az aszfaltos eredményeimre, szóval innentől ha tehetem
terepen edzek. Leghosszabb teljesítésem a Piros 85 teljesítménytúra, kocogva,
futva, túrázva (88km 3,300m szintemelkedés, 13,5 óra). A legbrutálisabb pedig a
Mátra 60 (59km 3,400m szint júliusban, 11:04).

2016-ban Spanyolországba költöztem, és ott a folyamatos jó idő - szinte
már a túl jó idő - miatt is többet tudtam kint edzeni, itt vezettem be a
heti 6 edzést. Ennek meg is lett az eredménye, a maratoni eredményemet
3:26-ra tudtam lenyomni, illetve futottam két 90 perc alatti félmaratont, a
legjobb 1:28:59 lett, ezt Castelldefels-ben teljesítettem. Volt még egy
40:11-es 10 km, illetve egy 19:43-as 5 km. Ezzel ki is maxoltam a futást,
aminek örülök, mert ezután már más dolgok kerültek fókuszba.

## Olvasnivalók

Szeretek olvasni, mert ahogy mondják az olvasás az egyetlen kockázatmentes
tapasztalatszerzés. És kinek nincs szüksége tapasztalatokra? Korábban regényeket
olvastam, ma úgynevezett önismereti és életrajzi könyveket, a szinte már
kötelező szakkönyvek mellett.

Pár kedvencemet fel is sorolom.

- Zig Ziglar: Viszlát a csúcson! - a címéből nem lehet következtetni,
  mennyire motíváló is ez a könyv, és hogy miről is szól
- William Ury: Tárgyalás nehéz emberekkel - nagyon bölcs könyv, pont akkor
  olvastam amikor nehéz főnököm volt
- Brian Tracy: Célok! - őt talán nem kell bemutatni, 40 éve a sikeres és
  sikertelen emberek közötti különbségeket kutatja
- Gary Chapman: A szerelem pszichológiája - nem is értem, miért nem
  kötelező olvasmány 21 éves kor után
- John C. Maxwell: Egyszer nyersz, egyszer veszítesz tanulsz - lehet hogy
  veled is történt már olyan, hogy nem sikerült valami?
- Brian Tracy: Vonzerő - egy nagyon fontos dolgot tanít meg a könyv, figyelni
  a másikra
- Allan és Barbara Pease: Kérdezni tudni kell - ha 10 perces monológod után
  mindenki csak hümmög és továbbáll, ideje elolvasni ezt
- Florence Littauer: Személyiségünk rejtett tartalékai - miért csináljuk azt
  amit, és miért nem viselkedik úgy a másik ember?
